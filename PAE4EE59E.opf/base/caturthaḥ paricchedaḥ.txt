śrāvakatattvaviniścayāvatāraḥdurvigāhāmimāṃ nītiṃ boddhuṃ durbalaśaktayaḥ |asthānatrāsasaṃrabdhāḥ
prāhurhīnādhimuktayaḥ

nirvikalpadhiyaḥ śāstuḥ śarīraṃ nāśrayaḥ kila |śarīratvāccharīraṃ hi yathā gopasya neṣyate

samyagdṛṣṭyādimārgeṇa pratītena pratīyate|saṃbuddhānāṃ mahābodhirbodhitvācchiṣyabodhivat

indriyātiśayācchāstuḥ sarvajñajñānasaṃbhavaḥ |mārgābhede yathābhīṣṭāḥ kasyacit pratisaṃvidaḥ

etenaiva ca mārgeṇa jñeyāvaraṇasaṃkṣayaḥ |caitasatve sati vṛteḥ kleśāvṛtivadiṣyate

mahāyāne'pyayaṃ mārgaḥ sarvavittvāptaye muneḥ |yānāntaratvāt pratyekabuddhayāne yatheṣyate

na buddhoktirmahāyānaṃ sūtrāntādāvasaṃgrahāt |mārgāntaropadeśād vā yathā vedāntadarśanam

phalahetvapavādād vā yathā nāstikadarśanam |aṣṭādaśanikāyāntarbhāvābhāvānna niścitam

rūpādyālambanā buddhiḥ svasaṃvedyāpi vidyate |yataḥ pratyakṣabādhāpi jāyate'jātivādinaḥ

tattvato hi na bhāvānāṃ janmetyevaṃ viśeṣaṇāt |na pratyakṣapratītibhyāṃ bādhā saṃbhavatīti cet

agamyā paramārthena gamyāstrītvād yathetarā |ityevamapi vastuḥ syānnirdoṣaṃ doṣavad vacaḥ

satyadṛṣṭirna cet tattvaṃ tattvābhāvaḥ prasajyate |yonākadevadeśyaṃ vā tattvaṃ tacca na hīṣyate

bāhyāyatanasadbhāvastannirbhāsodayād dhiyaḥ |pratīyate pratītaṃ vaścittāstitvaṃ yathāpriyam

atha ceto'stitā neṣṭā cittamātraṃ na vo jagat |jagatpakṣīkriyāyāṃ ca hetūdāharaṇe na vaḥ

tatra prāguktanītyā tu svanītivipadaṃ paraḥ |yadamṛṣyannupādikṣat tanna yuktamitīṣyate

nirvikalpā matiḥ śāsturnairātmyālambanā matā |yathā pudgalanairātmyaviṣayā buddhirityataḥ

sādhanaṃ bādhyate tasya viruddhāvyabhicāriṇā |prāyogikādibuddhīnāmutpādo yanniṣidhyate

jñeyasya sarvathāsiddheryastatrānudayo dhiyaḥ |so'yaṃ bodhyo'bhisaṃbodhau jñeyatattvāviparyayāt

sā svabhāvavikalpādirahitābhimatā matiḥ |tadāśrayaniṣedhaścet sādhyameva prasādhyate

kalpanāṃ ca samāropya tacchāntatvādideśanā |samyagdṛṣṭyādimārgaṃ ca bhavatyabhyasato yadā

adarśanamasaṃkalpo vāgavyākṛtirakriyā |anājīvo'samārambho'saṃpramoṣo'sthitistathā

tadānenaiva mārgeṇa buddhabodhirmatā hi naḥ |siddhasādhanadoṣo'to bhāvanā vā parīkṣyatām

yadāgamenāvidhuramanumānānusāriṇām |tat tattvaṃ bhāvanā cāsya tathaivābhimatā satām

sa buddho yena tad buddhamanyathā mātṛmodakam |na buddhoktirmahāyānamityatrāpyeṣa nirṇayaḥ

buddhabodhyāptaye cāyaṃ nālaṃ mārgaḥ puroditaḥ |duḥkhādyākārato bodhāt pratyekajinamārgavat

anumānena bādhaivaṃ parapakṣasya jāyate |dṛṣṭāntāsaṃbhavo vāpi tadvadvṛtternirākṛtiḥ

nānutpādakṣayajñāne yathārthe paramārthataḥ |bhrāntivat savikalpatvāt tadbodhaḥ kasya tattvataḥ

heturyānāntaratvākhya etenaiva gatottaraḥ |kathaṃ cāvṛtisadbhāvādarhannarhati nirvṛtim

kliṣṭāvidyāprahāṇāccet tanmuktirbuddhavanmatā |tadasat tadasadbhāvānmukhyanirmāṇabuddhayoḥ

na tattvato mahāyāne mārgaḥ saṃbuddhabodhaye |savikalpanimittatvāt sākṣāllaukikamārgavat

atha syād yadyabhūto'yaṃ mārgaḥ kleśakṣayo'pyasan |abhūtatvād yathā sthāṇau narajñānānna tatkṣayaḥ

rajjvāṃ sarpa iti bhrānteryathā trastasya kasyacit |latākularajjujñānaṃ pratipakṣo'pi jāyate

hetuḥ savyabhicāro'to vādatyāgaśca vādinaḥ |saṃkleśapratipakṣatvametena vihitottaram

mahāyānaṃ ca no bauddhaṃ nairātmyādiprakāśanāt |ratnatritayamāhātmyaprathanācchiṣyayānavat

pratitarkeṇa bādhāto hetośca syādasiddhatā |mahāyānoktasatyādisaṃgrahād vinayādiṣu

sarvajñatāptaye mārgaḥ samyagdṛṣṭipuraḥsaraḥ |yasmādukto mahāyāne tasmāddhetorasiddhatā

duḥkhotpattinirodhokternājātaṃ duḥkhamiṣyate |jātaṃ duḥkhasvabhāvena śūnyaṃ tat kiṃ na gṛhyate

saṃskṛtatvād yathā māyā skandhā vānāsravā yathā |duḥkhasatyamatiḥ kiṃ te samyagdarśamatirmatā

duḥkhā ca vedanā duḥkhaṃ jātyāderduḥkhatā katham |vināśastasya duḥkhaṃ ca duḥkhatvaṃ hetumārgayoḥ

hetutvataścet syād duḥkhaṃ duḥkhaṃ samudayo bhavet |bhāktatvāccāpi duḥkhasya tajjñānaṃ duḥkhadhīḥ
katham

na duḥkhaviṣayaṃ jñānaṃ tattvataḥ satyamiṣyate |duḥkhatastatparijñānād yathā vedhādiduḥkhadhīḥ

heturna duḥkhahetutvād yuktaḥ samudayātmakaḥ |yathā khaḍgābhighātādi caittatvād vāpi mārgavat

na duḥkhahetuviṣayā duḥkhādyākārabodhataḥ |matistathyā matā yadvat tadanyā duḥkhahetudhīḥ

ajāte na nirodho'sti prāguktapratiṣedhataḥ |jāterniṣedhānnājāteḥ khapuṣpasyeva yujyate

niruddhaśca nirodhaḥ syāt so'jāto janmanā yadā |neṣyate kiṃ tadā vidvān tvamanyaṃ satyato vada

naivājātanirodho'pi nirodhaḥ paramārthataḥ |anutpannanirodhatvādaprasaṃkhyānirodhavat

nirodhāsaṃbhavādeva kiṃ mārgo mārgate tava |ajātaśca kathaṃ mārgastasya kiṃ prāpayiṣyati

nāpavargāptaye mārgaḥ saṃskṛtatvāt tadanyavat|nirodhālambanatvād vā yathetaranirodhadhīḥ

sāmānyālambanatvād vā saṃskṛtatvādathāpi vā |duḥkhādidarśanaṃ mithyā mithyājñānavadiṣyatām

etena samyaksaṃkalpavyāyāmādimṛṣātvataḥ |mārgasatyaṃ na satyaṃ te yujyate paramārthataḥ

bhāvanātastathāyuktā yuktā duḥkhādyadarśanāt |dṛśyasyādṛśyarūpeṇa sarvadā hi tathāsthiteḥ

athāpi drugdhabuddheḥ syāt kasyacinnanu bālavat |na satyādarśanādiṣṭo mokṣo'pi bhavatāmiti

duḥkhatadduḥkhyanutpāde kasya ko mokṣamicchati |muktirmāyākṛtatvāt sā bhrāntyāvedhānnigadyate

sarvathādarśanānmuktirduḥkhādīnāṃ yato matā |dṛṣṭāntāsaṃbhavastasmāt tathā hetorasiddhatā

ayameva yato mārgaḥ samyagdṛṣṭipuraḥsaraḥ |mahāyāne'pi nirdiṣṭastasmāddhetorasiddhatā

vedānte ca hi yat sūktaṃ tat sarvaṃ buddhabhāṣitam ||dṛṣṭāntanyūnatā tasmāt sandigdhaṃ vā parīkṣyatām

sadasatkalpanāpoḍhaprajñācāravihāriṇām |dṛṣṭiḥ kasya kutaśceṣṭā phalahetvapavādikā

hetoḥ phalena saṃbandho yathā loke pratīyate |tathā niṣidhyate nāsāvato hetorasiddhatā

sāṃvṛtaṃ bāladhīgrāhyaṃ vastu pratyakṣagocaram |prāgvadatra samādhānāt tadbādhāpi na bādhikā

vidvannītivicāre hi na pratītiḥ prabādhate |yathā nirātmakā dharmāḥ kṣaṇikāśceti jalpataḥ

na rūpatattvaṃ bālānāṃ viṣayatvamupārcchati |adhyātmavidyāsaṃskārāt tadyathātmādiśūnyatā

na rūpatattve bālānāṃ dhīryuktā pāramārthikī |avidyāpaṭalāndhatvād yathā nirvāṇagocarā

tattvato hi na bhāvānāṃ janmetyevaṃ viśeṣaṇāt |na pratyakṣapratītibhyāṃ bādhā kutrāpi bādhikā

śānteṣvākāśakalpeṣu dharmeṣu paramārthataḥ |strītvādyasiddherdṛṣṭānte bādhā kasya kuto matā

gamyā tadgamanaṃ gantā yathaidad vidyate trayam |agamyāgamanaṃ sādhyaṃ tathā ced doṣaditsayā

satyaṃ pratītibādhaivamasiddhaṃ tu viśeṣaṇam |nāto'smadvidhibādhārtha samarthaṃ pratirūpakam

niṣprapañcaṃ svasaṃvedyaṃ vikalpamalavarjitam |nānātvaikatvarahitaṃ śāntaṃ tattvaṃ vidhurbudhāḥ

yonākadevadeśyatvaṃ nātastattvasya yujyate |brahmādidevaprabhavaṃ devamāhuryataśca te

rūpādyāyatanāstitvaṃ buddhiviṣaya iṣyate |sāmānyena tadastitvaṃ sādhyaṃ tadiṣṭameva naḥ

bhautikādisvabhāvā hi rūpādyāyatanāstitā |sādhyate cenna dṛṣṭāntaḥ pratitarkaśca bādhakaḥ

rūpādyāyatanaṃ neṣṭaṃ bhūtabhautikalakṣaṇam |svātmanirbhāsadhījanmakāraṇatvād yathā manaḥ

cittacaittasvabhāvaṃ hi pradiddhaṃ caittacetasām |hetūdāharaṇe nāto naṣṭaḥ pakṣo'pi yoginām

vijñaptimātramityatra bāhyārthasya nirākriyā |vākyārtha iti tattyāgāt pakṣahāniḥ kutaḥ satī

vāgnirvacanataḥ kaścit kriyate na praśāntadhīḥ |vidvāṃsastatra bhotsyante vacasaḥ sāraphalgutām

śrāvakatattvaviniścayāvatāro nāma atitarkaśca bādhakaḥ

rūpādyāyatanaṃ neṣṭaṃ bhūtabhautikalakṣaṇam |svātmanirbhāsadhījanmakāraṇatvād yathā manaḥ

cittacaittasvabhāvaṃ hi pradiddhaṃ caittacetasām |hetūdāharaṇe nāto naṣṭaḥ pakṣo'pi yoginām

vijñaptimātramityatra bāhyārthasya nirākriyā |vākyārtha iti tattyāgāt pakṣahāniḥ kutaḥ satī



