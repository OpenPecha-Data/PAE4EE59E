mīmāṃsātattvanirṇayāvatāraḥeke'pavargasanmārgadhyānajñānāpavādinaḥ |kriyāmātreṇa tatprāptiṃ
pratipādyānapatrapāḥ

śāstroktavrīhipaśvājyapatnīsaṃbandhakarmaṇaḥ |nānyo mārgo'pavargāya yukta ityāhurāgamāt

rāgādidoṣaduṣṭatvāt puruṣasya vaco mṛṣā |vedo'puruṣakartṛtvāt pramāṇamiti gṛhyate

karturasmaraṇācceṣṭo vedo'puruṣakartṛkaḥ |saṃpradāyānupacchedādāgamo'sau tadatyaye

atyantākṣaparokṣe hi pratipattiḥ kathaṃ bhavet |adṛṣṭaliṅgasaṃbandhe svargāpūrvādivastuni

nityaḥ śabdo dhvanivyaṅgyaḥ saṃbandho'rthena nityataḥ |pratipatturyato'rtheṣu pratipattiḥ prajāyate

advipravṛtterabhyāsāt pratyabhijñānatastathā |śabdavacchrāvaṇatvāddhi nityaḥ śabdo'vasīyate

anumānāt pṛthak cāsau pramāṇatvāt tadanyavat |ekānekārthaviṣayapratipattirathāpi vā

adṛṣṭaliṅgasaṃbandhapadārthamatihetutaḥ |bhinnagocaradhījanmakāraṇatvādathāpi vā

apūrvo'pi kriyāvyaṅgyaḥ kriyā mokṣe'pi sādhanam |somapānādikā vidvān nirjayedantakaṃ yathā

devarṣijuṣṭaśiṣṭeṣṭaṃ purāṇaṃ vartma śobhanam |vedārthabāhyaiḥ strīśūdrairyuktaṃ yat tyajyate
trayī

yadihāsti tadanyatra yannehāsti na tat kvacit |catuṣṭaye'pi dharmādau tadevānyatra dṛśyate

dūṣayitvā trayīmārgaṃ hetubhirhetuvādinaḥ |anumānapradhānatvāt svanayaṃ dyotayanti ye

pādasparśādivāndhānāṃ viṣame pathi dhāvatām |anumānapradhānānāṃ pātasteṣāṃ na durlabhaḥ

na cāsti kaścit sarvajño nedānīṃ dṛśyate yataḥ |sarvajñatā hi buddhasya kalpitā lokapaktaye

apramāṇaṃ vaco bauddhaṃ kṛtakatvāt tadanyavat |asarvajñaśca saṃbuddhaḥ puruṣatvāt tadanyavat

apramāṇaṃ vaco bauddhaṃ trayīdarśanadūṣaṇāt |yad yathoktaṃ tathoktaṃ tadyathā nagnāṭadarśanam

tadatrāpi parīkṣante yathābhūtagaveṣiṇaḥ |pakṣapātaviṣaṃ hitvā śabdārthanyāyakovidāḥ

saṃpradāyānupacchedādāgamasyāgamatvataḥ |sarvasyāgamatāsiddheḥ kiṃ tattvamiti dhāryatām

yat parīkṣākṣamaṃ yuktyā vacanaṃ cet tadāgamaḥ |tadeva tāvanmīmāṃsyaṃ paścāt tenoditaṃ hi yat

tatra tatpratipakṣatvājjñānānmuktiritīṣyatām |āmayapratipakṣatvādauṣadhād vyādhimuktivat

kriyātvānna kriyābhīṣṭā kṛṣivanmuktyavāptaye |adhītve sati vācyatvānmitakālatvato'pi vā

nṛvāk ced doṣaduṣṭatvādapramāṇamitīṣyate |sauvarṇikādivākyena hetuḥ syād vyabhicāravān

prāmāṇyamatha vedasya sādhyate'kartṛkatvataḥ |asādhāraṇatā hetoḥ syādasiddhārthatāpi ca

anuvādādakartṛtve bauddhamapyastyakartṛkam |pūrvabauddhābhisaṃbuddhaṃ yato buddhairanūdyate

kṛtakatvānumānācca pakṣabādhānumānataḥ |karturasmaraṇāsiddherhetośca syādasiddhatā

samantrasyaiva saṃbhūto mantrakartuḥ purā yadi |śāstraṃ vā samabhipretaṃ tatkartṛkamakartṛkam

sakartṛkatvaṃ śāstrasya kimevaṃ na pratīyate |tatsahotpannakartṛtvājjātismarakṛtairyathā

pratipattyānuguṇyena varṇāmnāyādathāpi vā |gṛhyete vedavākyānāṃ na kiṃ puruṣakartṛtā

itaśca vedavākyānāṃ matā puruṣakartṛtā |vivakṣitārthadhījanmakāraṇatvād yatheṅgitam

anumeyaśca vedo'yaṃ asatpuruṣakartṛkaḥ |bhūtahiṃsāsurāpānakriyoktermagaśāstravat

viṣopayuktivaddhiṃsā yadi mantraparigrahāt |nābhīṣṭāniṣṭaphaladā śāstroktervāpi dānavat

mantrakarṣaṇacūrṇādyairāgamyāgamanaṃ hi yat |tenānaikāntikaḥ pūrvo madyapānena cottaraḥ

āyuśchedaprayogatvādiṣṭo mantraparigrahaḥaniṣṭaphaladaḥ karturviṣaśastraprayogavat

svaśāstra eva cedukte siddhaḥ saṃsāramocakaḥ |sāmānyena ca hetūktau syādanyatarāsiddhatā

yajñe paśūnāṃ hiṃsā cennāniṣṭaphaladāyinī |tādarthyād brāhmaṇārthā hi yatheṣṭā pacanakriyā

bhoktrarthāḥ paśavo'bhīṣṭā bhogyatvāt tad yathāṅganā |tasmād yajñārthatāsiddheḥ paśūnāṃ hetvasiddhatā

antarvedyāṃ ca hiṃseyaṃ saṃcintyābhrāntimāraṇāt |aniṣṭaphaladā karturāyatyāṃ tad yathetarā

itaścāniṣṭaphaladā hiṃsā yajña itīṣyate |saṃcintyajīvitocchedi duḥkhādhānād yathetarā

yādṛk phalamadhiṣṭhāne dṛṣṭe hi kurute kriyā |kartustādṛgadṛṣṭe'pi hiṃsā vā tad yathetarā

vyākhyātaṃ madyapānādi pratyākhyānād yathoditāt |madyaṃ na madahetutvāt sevyaṃ dhustūrakādivat

na madyapānaṃ nirdoṣaṃ yajñe mantraparigrahāt |madyatvāt tad yathānyatra dṛṣṭo mantraparigrahāt

dṛṣṭaṃ na liṅgamastīti yadi svargādyaniścayaḥ |liṅgādanumitatvācca niśceturniściterna kim

advipravṛtterityatra dīpe'pyadvipravṛttitaḥ |vyabhicāritayā hetoḥ śabdanityatvamapyasat

sattvādanityaḥ śabdo'yaṃ kriyāvat kiṃ na gṛhyate |athavā dehaceṣṭāvaddhīhetutvād vināśyayam

abhyāsapratyaṃbhijñānahetvoranvayahīnatā |nābhyāsapratyabhijñāne'nitye'dṛṣṭe kvacid yathā

śabdatvanityatāsiddheḥ śabdatvaṃ na nidarśanam |abhivyaktiniṣedhācca dhvanivyaṅgyo na cāpyayam

śrāvaṇo yadi śabdaste dhvanivyaṅgyaḥ kathaṃ mataḥ |pratipattistu saṃketādasau śabdaḥ prasajyate

saṃketāsaṃbhavādādau pratipattirna yujyate |saṃsāravadanāditvāt saṃketasyānuvādataḥ

anumāne pramāṇatvaṃ bhinnaṃ ca na tadātmanaḥ |ato'naikāntiko hetuḥ pramāṇatvāditīritaḥ

bhinnagocaratāsiddherhetośca syādasiddhatā |bhinnagocaradhījanmakāraṇatvasya netaraḥ

anekārthavinābhāvādanumānamapīṣyate |naikārthapratipaddheturasmācchābdānna bhidyate

adṛṣṭaliṅgasaṃbandhe parārthādanumānataḥ |pratipattiryato bodhye tasmādarthāntaraṃ na saḥ

nānumānāt pṛthakchābdaḥ parokṣamatihetutaḥ |saṃbandhasmṛtyapekṣatvādanumānaṃ yathā svataḥ

nāpūrvo'pi kriyāvyaṅgyaḥ śabdavyaktiniṣedhavat |ghaṭavad vāpyabhivyakterapūrvo'nitya iṣyatām

anityaṃ somapānādikriyāphalamitīṣyate |kriyāphalatvāt tanneṣṭā kāmanaimittikaṃ phalam

na mokṣaprāpikā yuktā somapānādikī kriyā |kriyātvāt tadyathā neṣṭā kāmanaimittikī kriyā

na jayatyantakaṃ tasmādenaṃ panthānamāśritaḥ |parapraṇeyairjuṣṭo'yaṃ vicārākṣamabuddhibhiḥ

trayīmārgapraṇetṝṇāṃ brahmakeśavaśūlinām |dṛṣṭvā kleśātmikāṃ caryāṃ yuktaṃ yat tyajyate trayī

jñānena jñāninaḥ pāpaṃ dahatyagnirivendhanam |atastejoviśeṣācca na teṣāṃ pratyapāyitā

yat kleśadahanāyālaṃ tajjñānaṃ jñānino viduḥ |nātaḥ prakurute pāpaṃ jñānī taddhetvasaṃbhavāt

siddhiyogo na lipyeta karmaṇā pātakena vā |iti bruvāṇaiḥ sanmārgānnaṣṭairanye'pi nāśitāḥ

tatvārthadarśanī buddhiḥ brahmādīnāṃ na ceṣyate|tilottamāyāṃ saṃraktau kathaṃ brahmatriśūlinau

pūrvaṃ krodhāgninādagdho dadāha tripuraṃ katham |pūṣṇaḥ śaśāsa dantāṃśca bhagasyāpi ca locane

brahmahā madyapaḥ kāmī dṛṣṭatattvo yadīśvaraḥ |kā kathādṛṣṭatattvānāṃ tatpaddhatyanugāminām

kathaṃ ca keśavaḥ keśicāṇūranarakādikān |vyayojayadakāruṇyādasubhirvaśubhiśca tān

parāṅganādhanādāyī madyapaḥ prāṇidhātakaḥ |dṛṣṭatattvo yadi harirjitaṃ śavarataskaraiḥ

prajāpālanadakṣatvādasurān surakaṇṭakān |nāto doṣo ghnato'pyasti tasya ced dharmaguptaye

parastrīdraviṇādānamāyāśāṭhyapravṛttayaḥ |kiṃ na tyaktā hi vāñchāsti tasya ced dharmaguptaye

adharmaścendriyo nāsya kathaṃ tatsṛṣṭikāritā |adṛṣṭadoṣairajñatvāt tatsṛṣṭirathavā kṛtā

tṛṣṇayā pāti lokaṃ vā tṛṣṇādāsaḥ kathaṃ kṛtī |kāruṇyāccet kathaṃ lokaṃ māyayā samamūmuhat

kiṃ nāsureṣu kāruṇyaṃ mṛtyujātyādiduḥkhiṣu |sarvatra samadarśitvānnārisaṃjñāsya yujyate

rāgadveṣādiśabalaṃ kimīdṛk caritaṃ hareḥ |anāryacaritaścaivaṃ kathaṃ sa puruṣottamaḥ

anyaivāsau harermūrtiḥ śivā yadi vikalpyate |dṛṣṭvā hi yatayo yāṃ na punaryānti punarbhavam

na satī nāsatī cāsau nāsau sadasatī matā |tasmāt sattvādasattvācca sadasattvācca sā parā

matsyādimūrtaiḥ sānyā cedanyatvādacyutā na sā |ananyatvādananyāpi sāpyaśāntā yathetarā

athāpyaśāntā tasyaikā śāntānyaikātmanaḥ sataḥ |bandhakī nāma sādhvī syāccharīrārdhena saṃyatā

sadādiśabdāvācyatvāt parā ceti na yujyate |sato hi paratā yuktā yuktā kāraṇatāpi ca

kāraṇatvapratikṣepādanyatvasya ca pūrvavat |na kāraṇaṃ na cānyāsau nācyutaścāpyajātitaḥ

acyuto yadi bhāvaḥ syāt sa naṣṭaḥ syād rasādivat |acyuto yadyabhāvaḥ syādasaṃścāsau khapuṣpavat

sadasattā na yuktaivaṃ yathāgneruṣṇaśītate |athāpyanabhilāpyaḥ syād yukto'sau kathamacyutaḥ

na cāsyānabhilāpyatvamātmavat tanniṣedhataḥ |acyuternācyutaḥ kaścidasti cennācyuto'cyutaḥ

mūrtiranyā ca yā tasya klṛptā vyasanaguptaye |kathamālambamānāstāṃ mucyante nirmumukṣavaḥ

indriyāṇīndriyārthebhyaḥ kūrmo'ṅgānīva saṃharan |oṃkāraṃ vyāharan smṛtyā tadbhakto mucyate yadi

muktirna haribhaktānāṃ yujyate haridarśanāt |vikalpasmṛtiyogatvāt tadyathā haridarśanāt

nirvikalpāpi dhīrneṣṭā yogayuktasya muktaye |nimittagrahaṇān mithyā kiṃ punaḥ parikalpitā

rāgādisamudācārād brahmādīnāṃ kirātavat |tattvacintāṃ nirākarṣyaḥ saṃdeho na hi kāraṇe

tathyadharmopadeśena pratipattyāpi vā svayam |dharmaguptirbhavantī syāt sā dvidhāpyeṣu duḥsthitā

sarve ca sṛṣṭihetutvaṃ bruvate svātmanaḥ pṛthak |kasyātra vacanaṃ bhūtamabhūtaṃ vā vikalpyatām

tadekatvādadoṣaśced brahmāpi brahmahā katham |ekatvapratiṣedhācca tadekatvamayuktimat

thismucātmabhede'pi cāyogāt tritayaṃ ceśanaṃ katham |duḥkhahetau vimūḍhānāṃ tacchāntyuktau kathāstu
kā

vedayogopadeśāditaduktervikalatvataḥ |na tāvat tathyadharmoktyā śaktāste dharmaguptaye

pratipadvikalatvācca nālaṃ netuṃ parān śamam |yathā netā svamārgeṇa prapātapatitaḥ parān

trayyāṃ hetuviparyastaiḥ kalpanājālakalpitaiḥ |ayuktiyuktaṃ mīmāṃsyaṃ yuktaṃ yat tyajyate trayī

neśādikāraṇaṃ viśvaṃ yuktamityuditaṃ purā |satyapīśādikartṛtve kiṃ hi tat kṛtakaṃ bhavet

ātmā tāvadajanyatvānna tatkṛtaka iṣyate |dharmādharmau na tasyeṣṭau tadguṇatvād yathādhunā

deho'pi tābhyāṃ nirvṛttaḥ sukhaduḥkhopalabdhaye |deho'pi dehināṃ tasmād yukto neśādikartṛkaḥ

kalpādou dehināṃ dehaḥ prākkṛtādṛṣṭahetutaḥ |sukhādyutpattihetutvāt tad yathādyatanī tanuḥ

īśvarasya yadaiśvaryaṃ taccet puṇyakṛtaṃ bhavet |tatpuṇyaparatantratvādīśvaraḥ syādanīśvaraḥ

īśvarasya yadaiśvaryamakasmāccet tadiṣyate |tasyānyairapi sāmānyādīśvaraḥ syādanīśvaraḥ

īśvaro jñasvabhāvaścet tena tatkartṛkaṃ jagat |kāraṇānuvidhāyitvāt sarvaṃ te cetanaṃ jagat

īśvaro yadi hetuḥ syājjagat syādaṇimādivat |īśvaro vā na hetuḥ syājjagaccennāṇimādivat

īśvaraḥ karmakartā cet pacyate narakeṣvapi |tadanyeṣāṃ hi pāke vā kṛtanāśākṛtāgamau

duḥkhahetośca nityatvāt tadduḥkhopaśamaḥ kutaḥ |noṣṇavyupaśamo dṛṣṭo jvalatyeva vibhāvasau

ekasya vāvicitrasya kathaṃ kāryavicitratā |nāpi cecchādivaicitryād yuktaikasya vicitratā

nityo'navayavaḥ sūkṣmaḥ kāraṇaṃ jagataḥ kila |ekaḥ sarvagataśceti kimāścaryaṃ tato'param

krīḍārthaṃ tannimittaṃ cet tasyāḥ prītiphalaṃ kila |prītau svaparatantratvādīśvaraḥ syādanīśvaraḥ

anyonyabhakṣaṇād bhītaistiryagbhirdurlabhotsavaiḥ |niṣpeṣacchedadāhādiduḥkhārtairnārakairapi

nṛbhirjanmajarārogabhayaśokaklamārditaiḥ |prīyate yo namastasmai rudrāyānvarthasaṃjñine

kṛpaṇā dhanino yad vā parānnādāśca sāttvikāḥ |svarge cādharmiṇaḥ kecid vyaktamīśvaraceṣṭitam

alpāyuṣo guṇadhanā durvṛttāśca cirāyuṣaḥ |dātāraṃścālpavibhavā vyaktamīśvaraceṣṭitam

|bauddhā hi sukhinaḥ kecit tadbhaktā duḥkhinaśca kim |īśvarājñāvidhānācca puṇyabhāk kiṃ na pāpakṛt

vaicitryakarmaṇo'jñasya taddhetutvena vācyatā |etena sṛṣṭikartṛtvaṃ pratyuktaṃ brahmakṛṣṇayoḥ

saṃyamitamatidvāraḥ sthāpayitvā śive manaḥ |tathoṃkāramabhidhyāyan dhārayan dhāraṇāṃ hṛdi

kṣityādidhāraṇābhyāsāt prāksamāhitamānasaḥ |īśe prasanne duḥkhāntaṃ gacchatītyetadapyasat

manojñānodayo yāvat tāvanmuktirna yujyate |manojñānodayāt pūrvaṃ yathā muktirna yujyate

muktirneśvarabhaktānāṃ yujyate sthāṇudarśanāt |upalambhavihāritvāt tadyathā sthāṇudarśanāt

duḥkhe heturyadīśaḥ syānnityatvāt so'pratikriyaḥ |ato duḥkhāntagamanaṃ neśvarādasti kasyacit

etena śeṣāḥ pratyuktā brahmaviṣṇvātmavādinaḥ |prītiścaivamayuktatvānneśādau dhīyate dhiyaḥ

pāpaprakṣālanaṃ cādbhiḥ śubhādikrayavikrayam |dṛṣṭvā durvihitaṃ trayyāṃ yuktaṃ yat tyajyate
trayī

pāpaṃ prakṣālyate nādbhiraspṛṣṭeranidarśanāt |akledād vāsanādhānāt smṛtijñānaśubhādivat

na pāpaṃ pātayatyambhaḥ pauṣkaraṃ jāhnavādi vā |spṛśyatvāt kledanāccāpi gṛhasyandikapūyavat

avagāhādinā kṣaye prākkṛtāpuṇyakarmaṇām |kṛtatīrthābhiṣekānāṃ duḥkhaṃ na syādahetukam

na ca karmakṣaye cāpi na kaścit pātakī bhavet |saṃśucyatyantarātmādbhirityuktiścet tadapyasat

santānāntarasaṃkrāntaṃ na pāpamiti gṛhyate |amūrtatvād yathā rāgadveṣamohādyasaṃkramaḥ

na dānagrahaṇaṃ yuktaṃ puṇyāderiti niścayaḥ |cittena saṃprayogitvāt tadyathā sukhaduḥkhayoḥ

brahmalokādigamanaṃ jvalanādiprapātataḥ |dṛṣṭvā durvihitaṃ trayyāṃ yuktaṃ yat tyajyate trayī

heturnāgniprapātādi brahmalokādyavāptaye |prāṇabādhe kāraṇatvācchalabhādiprapātavat

nānnapānaparityāgaḥ svargaprāpaka iṣyate |kṣutsaṃtāpādihetutvādanicchānaśanādivat

abhojanādau puṇyaṃ ca tyāgāt pāpanirvṛttivat |satyatyāgādibhirhetoḥ syādevaṃ vyabhicāritā

bhuktityāgo na puṇyāya yat kriyeyamapātakā |yacchubhamanaskārasya tyaktamanasikāravat

trikoṭiśuddhaṃ yanmāṃsaṃ na tad bhakṣitamenase |rasādipariṇāmitvād bhaikṣānnaṃ na yathainase

na māṃsabhakṣaṇaṃ bhoktuṃ bhujyate'pāpakāraṇāt |kṣutpratīkārahetutvād yadṛcchāgatabhaktavat

aśucitvādabhakṣyaṃ cenmāṃsaṃ kāyo'pi cintyatām |bījasthānādupastambhādaśucirviṭkṛmiryathā

śukrādisaṃbhavādeva matsyamāṃsaṃ vigarhitam |tad ghṛtakṣīrādihetoḥ syādevaṃ vyabhicāritā

māṃsādaḥ prāṇighātī cet tannimittatvato mataḥ |ajinādidharairhetoḥ syādevaṃ vyabhicāritā

na māṃsabhakṣaṇaṃ duṣṭaṃ tadārnī prāṇyaduḥkhanāt |muktābarhikalāpāditaṇḍulāmbūpayogavat

saṃkalpajatvād rāgasya na heturmāṃsabhakṣaṇam |tadvināpi tadutpattergavāmiva tṛṇāśinām

acetaneṣu caitanyaṃ sthāvareṣu prakalpitam |dṛṣṭvā durvihitaṃ trayyāṃ yuktaṃ yat tyajyate trayī

sacittakā hi taravo na caturyonyasaṃgrahāt |madhyacchede'pi vāspandājjaḍatve sati loṣṭavat

sparśato yadi saṅkocād yathā maṇḍalakārikā |sacittake tathābhīṣṭe samaṅgāñjalikārike

vahnisaṃspṛṣṭakeśādyaiḥ syāddhetorvyabhicāritā |cūrṇapāratasaṃsṛṣṭakeśairvāpi viśeṣataḥ

cikitsyatvānna taravo yujyante hi sacittakāḥ |vinaṣṭasyāpi madyādeḥ pratyāpatteśca saṃśayaḥ

samānaprasavād vṛddherdohadācca sacittakāḥ |ṛtujatvāt tathā svāpānnāpīṣṭāsturagādivat

dadruvidrumavaiḍūryakeśahemāṅkurādibhiḥ |vyabhicārāt tu taravo na sidhyanti sacittakāḥ

acittakatvādevaiṣāṃ dohadādyaprasiddhataḥ |hetavaḥ syurasiddhārthā gadaiśca vyabhicāriṇaḥ

sattvakarmādhipatyena kālajāḥ pādapādayaḥ |narake svargaloke ca śastraratnadrumā yathā

yathārtho hi trayīmārgo brahmoktervaidyakādivat |atītānāgatajñairvā tadukteścet prasādhyate

[149-67 available only in Tibetan]mīmāṃsātattvanirṇayāvatāro nāma idrumavaiḍūryakeśahemāṅkurādibhiḥ
|vyabhicārāt tu taravo na sidhyanti sacittakāḥ

acittakatvādevaiṣāṃ dohadādyaprasiddhata

