tattvajñānaiṣaṇāyasya jñānamayaṃ cakṣuścakṣustasyāsti netarat |yatastasmād bhaved dhīmāṃstattvajñānaiṣaṇāparaḥ

paśyatyandho'pi matimān didṛkṣurviprakṛṣṭakān |sūkṣmavyavahitānarthāstrailokyāhatadarśanaḥ

sahasreṇāpi netrāṇāmanetro buddhivarjitaḥ |svargāpavargasadbhūtamārgāmārgāsamīkṣaṇāt

dṛṣṭādṛṣṭaviśiṣṭeṣṭaphalāśāviṣakaṇṭake |pravartate na dānādau prajñonmīlitalocanaḥ

trimaṇḍalaviśuddhe hi dānādāvabhiyujyate |kāruṇyāt sarvavittvāya tatrāpyasthitamānasaḥ

prajñāmṛtaṃ tṛptikaraṃ dīpo'pratihataprabhaḥ |mokṣaprāsādasopānaṃ kleśendhanahutāśanaḥ

sā ca satyadvayāpekṣā dvividhābhimatā matiḥ |tathyasaṃvṛtibhūtārthapravivekānuguṇyataḥ

dānādipuṇyajñānākhyasaṃbhāraparipūraṇe |taddhetuphalasaṃbandhalakṣaṇādiviniścaye

mahāmaitrīkṛpābhyāsasattvasaṃgrahapācane |prajñā sāṃketikī jñeyā dvādaśāyatanāśrayā

aśeṣakalpanājālapratiṣedhavidhāyinī |śāntapratyātmasaṃvedyanirvikalpanirakṣare

vigataikatvanānātve tattve gagananirmale |apracārapracārā ca prajñā syāt pāramārthikī

tattvaprāsādaśikharārohaṇaṃ na hi yujyate |tathyasaṃvṛtisopānamantareṇa yatastataḥ

pūrvaṃ saṃvṛtisatyena praviviktamatirbhavet |tato dharmasvasāmānyalakṣaṇe suviniścitaḥ

abhiyujyeta medhāvī samādhānāya cetasaḥ |tathā śrutamayajñāne tadanyajñānahetutaḥ

na paśyati yathā vaktraṃ kaluṣapracale jale |tathāsamāhite citte tattvaṃ nivaraṇāvṛte

nibadhyālambanastambhe smṛtirajjvā manogajam |unmārgacāriṇaṃ kuryāt prajñāṅkuśavaśaṃ śanaiḥ

anityatāmanaskārairuddhataṃ śamamānayet |vipulālambanābhyāsāt saṃkṣiptaṃ vipulātmatām

vikṣiptaṃ saṃharet kṣiptanimittādīnavekṣaṇāt |vīryānuśaṃsadarśitvāllīnamuttejayedapi

rāgadveṣamohapaṅkamalīmasamasaṃyatam |kṣālayedaśubhāmaitrīpratītyotpādavāriṇā

viviktamacalaṃ śāntamālambanaparāyaṇam |karmaṇyaṃ mṛdu ca jñātvā tatra samyagupekṣayet

samāhitamatiḥ paścāt prajñayaivaṃ parīkṣayet |yo'yaṃ svabhāvo dharmāṇāṃ gṛhyeta vyavahārataḥ

vicāryamāṇastu dhiyā kimayaṃ paramārthataḥ |yadi syāt tattvamevāyamato'nyaścet sa mṛgyate

na pakṣapātasaṃtaptaḥ śāntimarhati ca kvacit |saṃskṛtāsaṃskṛtā dharmāḥ skandhāyatanadhātavaḥ

kleśāvaraṇahānāya śrāvakāṇāṃ prakāśitāḥ |kleśajñeyāvṛtimalaprahāṇāya kṛpātmanām

audārikatvāt prathamaṃ rūpaskandhaḥ parīkṣyate |tatrāpi pūrvaṃ bhūtāni yathoktādeva kāraṇāt

atra bhūtasvabhāvaṃ hi norvyādi paramārthataḥ |kṛtakatvād yathā jñānaṃ hetumattvādito'pi vā

kharasvabhāvā na mahī bhūtatvāt tadyathānilaḥ |dhāraṇaṃ na bhuvaḥ kāryaṃ kṛtakatvād yathāmbhasaḥ

kharasvabhāvā yadyurvī tattvato'pyasatī matā |yoginastatra yujyete nonmajjananimajjane

dhyāyināṃ dhyānasāmarthyānna yuktā dravatā kṣiteḥ |svabhāvasyānapāyitvānna vāsyāḥ kaṭhinātmatā

evaṃ jalānilāgnīnāṃ na dravādisvabhāvatā |yujyate nāpi tatkāryaṃ saṃgrahavyūhapaktayaḥ

na hi tulyaguṇā neṣṭāḥ saṃvṛtyā pavanādayaḥ |kāyendriyopalabhyatvād bhūtatvād vāpi bhūmivat

dravyasanna pṛthivyādi sāmagryaṅgāgrahe'grahāt |yad yathoktaṃ na tad dṛṣṭaṃ dravyasat tadyathā
vanam

dravyasadviṣayā ceyaṃ na kṣityādimatirmatā |sakāraṇatvānnāśād vā tadyathā kānanādidhīḥ

dravyābhidhāyako neṣṭo dhvaniḥ kṣityādivācakaḥ |śrāvaṇatvād yathā neṣṭo dhvaniḥ senādivācakaḥ

nānaikāntikatā hetościttacaitasabuddhibhiḥ |jāyate sādhyatulyatvaṃ tadvattatpratiṣedhataḥ

nārambhakā vanasyeṣṭāḥ palāśaspandanādayaḥ |hetumattvādihetubhyastadyathā caraṇādayaḥ

palāśādibhirārabdho na vano'vayavī mataḥ |pratyekamasamāptatvāt teṣu yadvat karādibhiḥ

ato dṛṣṭāntadoṣo'pi na pakṣa upapadyate |dvitīye'pi yathā nāsti tathedamabhidhīyate

nānekāniyatadravyasaṃkhyāvṛttirvanadhvaniḥ |viśiṣṭabuddhihetutvād ghaṭakuṇḍādiśabdavat

na cakṣurindriyagrāhyaṃ rūpaṃ hi paramārthataḥ |saṃghātatvād yathā śabdo bhautikatvāt tathāpi
vā

na cakṣuḥ prekṣate rūpaṃ bhautikatvāt svarūpavat |sukhādyutpattihetutvād vācyatvād vā rasādivat

tathā na bhautikaṃ rūpamutpatterjvalanādivat |hetumattvādihetubhyaścittavad veti lakṣayet

etena varṇasaṃsthānasaṃcitatvādilakṣaṇaḥ |sūkṣmaudārikabhedaśca yāvān rūpasya kalpitaḥ

pratiṣiddho'vaboddhavyo yathāyogaprayogataḥ |śabdagandharasasparśapratiṣedhe'pyayaṃ nayaḥ

na cakṣurindriyaṃ rūpamīkṣate paramārthataḥ |cittacaitasikānyatvāt tadyathā rasanendriyam

na rūpamīkṣate cakṣurathavā paramārthataḥ |avijñānasvabhāve satyanutpattestvagādivat

na varṇaviṣayo rūpaprasādaścakṣurindriyam |kṛtakatvādihetubhyo dṛṣṭāntāśca tvagādikāḥ

na cakṣū rūpaviṣayaṃ svarūpāgrahaṇānmatam|śravaṇādīndriyaṃ yadvad rūpitvād vā rasādivat

tadvad vācakṣuṣo draṣṭudarśanaṃ nānidarśanam |kathaṃ vādraṣṭṛrūpasya yujyate rūpadarśanam

kathaṃ vādraṣṭṛrūpasya yujyate rūpadarśanam |draṣṭaiva ced bhavecchrotā śrotṛtvaṃ tasya kiṃkṛtam

na cādeyaviśeṣatvādiṣṭe tajjñatvanityate |na caikatvaṃ dvirūpatvād dehāntaraśarīravat

rūpopalabdhau karaṇaṃ neṣyate cakṣurindriyam |amanastve sati draṣṭuranyatvācchravaṇādivat

na cāsya draṣṭṛtā yuktā cakṣurādivyapekṣaṇāt |manovat pariṇāmitvāt pratibimbodayāt tathā

akṣāntareṇa vādṛṣṭermanovad draṣṭṛtā katham |manasastattvato neṣṭamātmavad rūpadarśanam

adravyasattvāt sāmagryāstadvad vā nāsti darśanam |dharmāntarābhinirvṛtterghaṇṭāvat kartṛtāstu
vā

na cakṣū raśmivad yuktamakṣatvāditarākṣavat |naktaṃcarākṣyadhiṣṭhānaṃ dṛśyaṃ dṛśyaṃ na hīkṣaṇam

na sukhādyātmakaṃ cakṣurvastutvāt tadyathā pumān |nāpi sarvagataṃ cakṣuḥ sattvāt tadgolakādivat

athavāsarvagantrakṣi pārārthyāt tadyathā ghaṭaḥ |rūpopalabdhihetutvād yathā rūpaṃ tatheti vā

na cakṣustejaḥsaṃyuktamindriyatvāt tvagādivat |tejo'dhikaṃ mahābhūtaprasādādyātmakaṃ na ca

na prāptaviṣayaṃ cakṣurindriyatvād yathā manaḥ |rūpavat kāraṇatvād vā hetumattvāt tathāpi vā

bāhyārthagrahaṇāt sākṣādatītānāgatāgrahāt |na prāptaviṣayagrāhi ghrāṇādīṣṭaṃ yathekṣaṇam

sādhyatulyaniṣedhācca nānekāntastvagādibhiḥ |nayenānena boddhavyaṃ pratyuktaṃ śravaṇādyapi

trayaṃ nāprāptaviṣayaṃ manaḥśrotrākṣilakṣaṇam |indriyatvād yathā ghrāṇaṃ cittahetutvato'pi vā

darśanenaiva boddhavyā yathākathitavistarāt |śravaṇaghrāṇarasanatvagindriyanirākriyāḥ

sgra dang dri dang ro dang reg /dgag pa'i tshul yang de yin te//mkhas pas gzu bo'i blo dag gis/ci
rigs par ni shes par bya // 65 //na yuktā paramārthena vedanānubhavātmikā|vijñānasaṃprayuktatvāt
tadanye caitasā yathā

sukhānugrāhikā neṣṭā sparśajatvāt tadanyavat |yathoktahetorvijñeyā na duḥkhā pīḍanātmikā

neṣṭāduḥkhāsukhā tadvat tṛṭphalatvād yathetarā |vivakṣitād vā vijñānasvabhāvapratiṣedhataḥ

etena saṃjñā vyākhyātā saṃskārāścobhayātmakāḥ|mkhas pas gzu boi blo dag gis/ci rigs par ni shes
par bya //69//na vastuprativijñaptisvabhāvaṃ tattvato manaḥ |sālambanatvāt saṃjñāvannāśitvād
vā pradīpavat

phung po lnga po rnam dpyad pai/sgrub paji skad bstan pa des //skandhaistu dhātavo jñeyā jñeyānyāyatanāni
ca

naibotpādādayo yuktāḥ saṃskṛtatvena lakṣaṇam |saṃskṛtatvāddhi lakṣyasya bodhyatvācca tadanyavat

nāpi lakṣaṇasadbhāvād bhāvānāṃ sātmatā matā |viruddho'pi hi hetuḥ syādasiddhārtho'pi vā yataḥ

kāṭhinyaṃ lakṣaṇaṃ mahyā na mahītvena yujyate |kāyavijñānahetutvādagnitve lakṣaṇaṃ katham

blang gi mtshan nyid glang nyid kyis/nog dang lkog shal songs mi 'dod//khyad par can gyi blos
brtag phyir /dper na bong bu'i mtshan nyid bshin //75//gcig na ji ltar mtshan nyid yin/des
ni de nyid mi mtshon phyir//gshan na ji ltar mtshan nyid yin/gshan gyis gshan nyid mi msthon
phyir //76//agate paramārthena na gatiḥ saṃpratīyate |adhvatvād gatyabhāvād vā tadanyasmin
yathā gate

gatāgatavinirmuktagamyamānānirūpaṇāt|na gamyamāne gamanaṃ jñāyate paramārthataḥ

gatāgatatvāvācye'pi gamyamāne gatirna ca |adhvatvāt tadyathātīte yathā vānāgate'dhvani

gatyasiddherna gantāsti nāgatirgacchatīṣyate |aganturna gatiryuktā gatyayogād yathā purā

svato'rthāntarasaṃbandhe gantetīyaṃ matirmatā |daṇḍivannānvayābhāvād buddhiśabdānuvṛttitaḥ

nirantaradigutpādisaṃskāraprasarāśrayā |jvālādivad gatibhrāntiḥ sāṃvṛtī sā na tattvataḥ

adravyatvāt kalāpasya nirīhatvādathāpi vā |na gantṛkalpanā nyāyyā kāpilaiḥ paramārthataḥ

dravyasan samudāyaścet samudāyyagrahe'grahāt |tadātmavadayuktaṃ tat teṣāmadravyasattvataḥ

śeṣakriyāniṣedhe'pi digeṣā pratipāditā |saṃsāramokṣasadbhāvādiṣṭā cet sasvabhāvatā

yathāvikalpitaṃ rūpaṃ yadaiṣāṃ nāvadhāryate |tadā nirūpya rūpāṇāṃ bandhamokṣau kutaḥ katham

yujyete niḥsvabhāveṣu māyāsvapnopameṣu tu |svahetupratyayavaśād viśiṣṭeṣvātmalābhiṣu

nāmarūpasya saṃsāro na yuktaḥ paramārthataḥ |saṃskṛtatvāt pṛthivyāderyathā bāhyasya neṣyate

na mucyate nāmarūpaṃ kathaṃcit paramārthataḥ |utpattimattvānnāśād vā yathā bāhyaṃ jalādikam

na pudgalaḥ saṃsarati mucyate na ca tattvataḥ |prajñapyatvād yathā veśma vācyatvād vāpi gandhavat

niṣpudgalā vā saṃskārā hetumattvād yathā ghaṭaḥ |utpattimattvānnāśitvājjñeyatvād vāpi loṣṭavat

dravyasannāpyavācyatvād gandhavat pudgalo mataḥ |śyāmagauratayāvācyavandhyāputreṇa saṃśayet

evaṃ nirātmakāḥ skandhā nirjīvāḥ sattvavarjitāḥ|mkhas pas gzu bo'i blo dag gis/ci rigs par ni
shes par bya //93//śarīrendriyasaṃghāto nirātmā tattvato mataḥ|hetumattvād yathā stambhaḥ
pracayād vāpi nākuvat

smaraṇapratyabhijñānajñānotpādādihetubhiḥ |ātmasattāpratijñāne hetūnāṃ syādasiddhatā

sendriyaḥ sātmako deha ityevaṃ cet prasādhyate |asādhāraṇataivaṃ syād hetūnāmanvayādṛte

ātmaśabdo yathārtho'yaṃ kvacit tadupacārataḥ |tadyathā siṃhaśabdaścennaivamātmā prasidhyati

atha vijñānaviṣayo yathārtho'nyatra sādhyate |nityasarvagatatvādivirodhāt syād viruddhatā

bandhamokṣāvato neṣṭau kasyacit paramārthataḥ |song dang ma song bgom pa yis/de dshin semsla
lhag ma bshad//99//utpannaṃ hi yadā ceto vināśābhimukhaṃ tadā |rañjanaṃ kasya keneṣṭaṃ raktaṃ
naṣṭaṃ na ceṣyate

rajyate jāyamānaṃ cet tat kiṃ janmonmukhaṃ yadi |nirāśrayakriyāyogāt tadajātasya neṣyate

skye bshin skyes dang ma skyes par /brjod pa min la'ang chags pa med//avācyamapyavācyatvāccittaṃ
raktaṃ na rāgavat

saktyākāreṇa cejjātaṃ cittaṃ raktamitīṣyate |raktasphaṭikadhīvat syāt tadbuddhiraktatā katham

tadevaṃ rañjanābhāvāt sāṃvṛtī rāgakalpanā |'dod chags bshin du chos rnams kun /ci rigs par ni
shes par bya //104//bhāvo dravyāśrayo yuktaḥ sa ca tasmānna bhidyate |rāgasyeva na te raktiścetaso'pi
prasajyate

na rāgasyānyatā yuktā raktasyāgrahaṇe'grahāt |raktātmavat pṛthaktve'pi nānyavat tena raktatā

na vastuprativijñapte rāgād bhedo'sti cetasaḥ |ālambanāditulyatvānna cānyad bhedakāraṇam

tasmāt samudayasyeṣṭa ekena samudāyinā |svotpattyapekṣo nirdeśo yathā kusumite tarau

tatprahāṇānna nirvāṇaṃ yujyate tadayogataḥ |mya ngan 'das pa don dam du /dngos dan dngos medmtshan
nyid min //109//bhāvo hi yadi nirvāṇaṃ bhāvatvāt saṃskṛtaṃ hi tat |saṃskṛtatvād vipakṣo'pi
na saṃskṛtanirodhavat

abhāvo yadyabhāvatvānnāśitvād yaḥ parāśrayāt |neṣṭaśca pratipakṣo'sau nāśitāvat parāśrayaḥ

asaṃskṛto'pyayukto'sau pūrvoktapratiṣedhataḥ |citerviśeṣāḥ kaścāsya muktāt sāṃkhyaprakalpitāt

svarasakṣayinaḥ kleśā vikalpāraṇisaṃbhavāḥ |teṣāmasaṃciteḥ keṣāṃ kṣayānmokṣo'stu te'kṣayaḥ

ajātānāṃ tathāsattvāt kalpanāyāḥ samo nayaḥ |vada kasya kṣayānmokṣaḥ kṣayino'kṣayino'pi vā

svabhāvaśūnyatābodhānnivṛttestanmaterapi |akṣayākṣayidharmatvaṃ prāpnotyaprāptiyogataḥ

nātmakāmāḥ śrayantīmā yathābhūtaparīkṣakāḥ |kudṛṣṭyāmayadurgandhasaktodgārā girastataḥ

na viparyāsasadbhāvāt sadbhāvastasya yujyate |rāgatulyavicāratvāt tatklṛptirapi sāṃvṛtī

prāgeva cittacaittānāṃ svabhāvapratiṣedhataḥ |rāgo rāgasvabhāvena na ca yat tena rajyate

etena dveṣamūḍhādi pratyuktaṃ pratibhāvayet |tataśca bandhanāsiddheracalā niḥsvabhāvatā

neṣṭā mahyātmano'nanyā pṛthivī paramārthataḥ |hetumattvād yathā vāyurvastutvād vāpi bodhavat

nānyat pṛthivyā salilaṃ gṛhyate paramārthataḥ |utpattimattvādurvyātmā yathorvyā na pṛthak tathā

nāpi taddhvanidhībhedāt kṣityādīnāṃ matānyatā |kāryalakṣaṇabhedād vā sādhyadharmāsamanvayāt

rūpasyātmetyabhede'pi vyapadeśācca saṃśayaḥ |parikalpyasya cāsiddherasiddhārtho bhavedasau

śabdādibhedabhinne'pi tasmāt te vyabhicāriṇaḥ |viśeṣaṇābhidhāne'pi nivāryante virodhinā

ubhayatvaṃ virodhānna yathāgneruṣṇaśītate |anyānanyatvapakṣoktaniṣedhād vā tadapyasat

dvyātmakatve'pi sarvasya prasiddho'śo nidarśanam |dṛṣṭāntanyūnatā tasmānna paraṃ prati jāyate

āpekṣikī ca tatsiddhirmanorathavikalpitā |dvayoranyatarasyāpi prāgasiddherna sidhyati

sarveṣūbhayavādeṣu pratiṣedhe'pyayaṃ nayaḥ |evaṃ yathoktavidhinā niṣiddhā sasvabhāvatā

ityete saṃskṛtā dharmāḥ sāhasena vicāritāḥ |asaṃskṛtā nirodhau dvāvākāśaṃ tathatā tathā

pratisaṃkhyānirodho hi na bhāvaḥ paramārthataḥ |nityāvikṛtarūpatvād vandhyātanayamūrtivat

ajātatvādabhedatvādakāryatvādathāpi vā |saṃskṛtāsaṃgrahād vāpi nirodhāsaṃbhavādapi

yacca kāryaṃ mataṃ yasya na hi tat tasya kāraṇam |ajātatvādihetubhyo hastimastakaśṛṅgavat

ajātakāraṇaṃ neṣṭaṃ kāryamityavasīyate |kāryatvāt tadyathā kṣudraṃ na khapuṣpādikāraṇam

etena vyomatathatādikkālātmādi buddhimān |pratiṣiddhaṃ vijānīyād yāvat kiṃcidasaṃskṛtam

dravyapradhānajīvādi jñeyaṃ yat tīrthyakalpitam |yathāyogaṃ niṣeddhavyaṃ yuktyāgamaviśāradaiḥ

iti svaparasiddhāntakalpitātmanirātmatām |vidvān vibhāvya bhāvānāṃ tattvajñānāmṛtaṃ pibet

athavā kalpanājālaprasaro hyevamādikaḥ |jātabhāvāśrayo bālamākulīkurute balāt

vidvān vidyāpradīpena yathābhūtaṃ parīkṣate |jāterniṣedhāt tacchānteḥ prapañcopaśamastadā

tatra tāvat svato janma saṃvṛtyāpi na yujyate |sātmakatvād yathā dadhnaḥ svato janma na vidyate

notpannāḥ svātmato bhāvā bhāvatvāt tadyathā pumān |nāpi cātmāstyajātānāmajātatvāt khapuṣpavat

khapuṣpābhāvavācyaṃ hi khādi yadyapi te matam |na khapuṣpaṃ tad ityasmāt pakṣe'pi nyūnatā na
naḥ

kāryasya kāraṇaṃ svātmā tasya janma tato matam |svato janma tato'bhīṣṭaṃ bhāvānāmiti cenmatam

svātmavat tadananyatvāt kāraṇaṃ syādakāraṇam |ajātatvācca kiṃ kasya kāraṇaṃ syādakāraṇam

satyātmani ca bhāvasya vṛthā kāraṇakalpanā |tasmādeva tadutpannaṃ caikyaṃ janakajanyayoḥ

dadhibhāvena payaso'vasthānāccedabādhakam |putratvenānavasthānāt piturna hi na bādhakam

vipakṣāsaṃbhavādiṣṭā nāpi hetorviruddhatā |evaṃ tāvat svato janma bhāvānāṃ nopapadyate

svabhāvāsaṃbhavāccāpi kaḥ kasmāt para iṣyate |na gośṛṅgādriśṛṅgatvaṃ vājiśṛṅgaṃ paraṃ matam

na pare paramārthena pratyayāścakṣurādayaḥ |cakṣurvijñānajanakāḥ paratvād vīraṇādivat

na vivakṣitanetrādikāraṇā rūpadhīrmatā |paratvāt prāgasattvād vā yathā ghaṭapaṭādayaḥ

ajātasya paratvaṃ ca sāṃvṛtaṃ na tu tattvataḥ |parasmādapi janmaivamayuktamiti gṛhyate

anirdeśyasya cotpattirutpannasya nirarthikā |nāpi jātirajātasya khapuṣpavadajātitaḥ

jāyamānasya cotpattau tulyaparyanuyogitā |avācyasyāpyavācyatvāt tadanyavadasaṃbhavaḥ

vikalpitātmanā śūnyāstattvataścakṣurādayaḥ |kṛtakatvād vināśād vā yathā māyāmayaṃ payaḥ

sādhyatulyaniṣedhācca saṃśayo netarātmanā |akalpito'pi māyātmā vitathastattvato mataḥ

svātmābhimatihetutvād yathāsau kalpitātmatā |pratītāṃśena tatsiddherdṛṣṭāntanyūnatā na naḥ

svabhāvaśūnyā hyathavā tattvataścakṣurādayaḥ |kṛtakatvād vināśād vā māranirmitabuddhavat

yaśca svabhāvo bhāvānāṃ svabhāvo'sau na tattvataḥ |kṛtakatvād yathoṣṇatvam ambhasaḥ sthiratāpi
vā

svātmanaiva hi bhāvānāmutpādo nopapadyate |parabhāvena cotpādo na dṛṣṭo goḥ kharātmanā

hetvādipratyayebhyaśca parebhyo janma sāṃvṛtam |nāto'bhyupetabādhitāstattvato hi na te yataḥ

na sato nāsato yuktaḥ pratyayaḥ sadasattvataḥ |tadanyavadajātervā pratyayaḥ pratyayaḥ kutaḥ

na hetuḥ kāryajanakastacchūnyatvāt tadanyavat |nāpi tajjanmatotpitsoḥ prāgasattvāt tadanyavat

nājātaṃ jāyamānaṃ vā jātaṃ vā janayatyayam |uktadoṣādajāteśca tasmāddheturna tattvataḥ

jātasyālambanāyogo jāte jātirvṛthā yataḥ |ajātasyāpyajātatvād yathānutpattidharmiṇaḥ

jāyamānasya yogaḥ syāt sa ca nālambanaṃ vinā |janikriyāsamāveśo vikalāṃṅgasya neṣyate

athavā cittacaittānāṃ naivālambanamiṣyate |tattvato jāyamānatvād grāhyatvād vāpi rūpavat

kiṃ ca sālambanasya syāt kālabhedāt sa cāpyasan |evamālambanābhāvāt kiṃ kasyālambanaṃ bhavet

nājātasya nirodho'sti khapuṣpavadajātitaḥ |na niruddhe nirodho'sti niruddhatvād yathā mṛte

nāniruddhe'niruddhatvād vartamānapradīpavat |nirudhyamāne nāpīṣṭaḥ pūrvoktapratiṣedhataḥ

tulyakālastathāpi syād bhinnakālo'pi vā bhavet |yukto nirudhyamānatvānnārhaccaramacittavat

tattvato jātyasadbhāvād bhāvasattā na yujyate |vandhyātanayasattāvadato nādhipatirmataḥ

kāryeṇa śūnyo'śūnyo vā pratyayo'dhipatirbhavet |na śūnyastena śūnyatvācchabdabuddheryathekṣaṇam

saṃvṛtyāpi na cāśūnyaḥ pratītirbādhikā yataḥ |kārye ca na bhavet kāryamasat kāryaṃ ca te bhavet

kāryaśaktirhi kāryaṃ cet kimanyat kāraṇaṃ tataḥ |ādhārādheyabhāvo hi tadananyasya neṣyate

kāryaparyāyamātraṃ vā vyomni vyomasthitau yathā |yadāsau kāraṇaṃ kiṃ tad yenāśūnyaṃ tadiṣyate

sataśca saṃbhavābhāvāt kaḥ kasyādhipatirmataḥ |asataḥ pratyayābhāvāt kaḥ kasyādhipatirmataḥ

jātā ghaṭādayo dṛṣṭā dṛṣṭe heturnirarthakaḥ |dṛṣṭapratītibādhaivaṃ bādhikā bhavatīti cet

dṛṣṭaṃ janma ghaṭādīnāṃ bālasāmānyayā dhiyā |pratiṣedhastathā nāyaṃ nāto doṣo yathoditaḥ

na rūpālambanā buddhiḥ svasaṃvedyāsti tattvataḥ |yato no na hi tadbādhā bādhikā tadajātitaḥ

naiva pratyakṣadhīryuktā yathārthā paramārthataḥ |bālabuddhiviśiṣṭatvādalāta iva cakradhīḥ

nāpi tadgocaraṃ vastu saṃskṛtatvād yathātmadhīḥ|adravyatvācca rūpādeḥ pratyakṣaṃ no na bādhakam

vidvannītivicāraṃ ca na pratītiḥ prabādhate |nāvidyāpaṭalāndhānāṃ tattve'dhikriyate vacaḥ

sato'pi janma nābhīṣṭaṃ sataḥ kiṃ janmanā bhavet |sthaulyaṃ cenna ca satkāryaṃ sthaulyasyāsaṃbhavāt
purā

kiṃ ca yaccakṣuṣaḥ sthaulyaṃ na tat tatpratyayaiḥ kṛtam |prāgasattvād yathā kuṇḍaṃ jñeyatvād
vāpi bhoktṛvat

sāmānyena ca saṃvṛtyā bhoktrādyabhimataṃ hi naḥ |nāto dṛṣṭāntadoṣo'pi kvacidatropapadyate

abhivyakteradoṣaścet kiṃ kena vyajyate yathā |yathā ghaṭaḥ pradīpena nābhivyaktiḥ sato yataḥ

saṃvṛtyāpi pradīpena prakāśasahito ghaṭaḥ|kriyate tanmatirvāpi pratipakṣodayo'pi vā

vyajyate nānabhivyaktamavyaktatvāt khapuṣpavat |svanītyā vā yathā bhoktā pradhānaṃ ceti nirdiśet

na vā sarvagato bhoktā nāhetuścetano na ca |yadi tasyāpyabhivyaktiravyaktatvaṃ ca hīyate

kāryaṃ pariṇataṃ yacca pradhānaṃ vaḥ prasajyate |vyaktipradhānarūpeṇa kāryatve'vikṛtiḥ katham

vyañjakā yasya ye ceṣṭā na te tadvyañjakā matāḥ |kāraṇatvādihetubhyo dadhnastantvādayo yathā

tantvāderapi tacchakterdṛṣṭāntanyūnateti cet |tanna tantvādibhāvena na te tadvyañjakā yataḥ

svaparasmānna janmeṣṭaṃ na ca sadasadātmanaḥ |yato nobhayavādo'sti yuktitaḥ prāk parīkṣitaḥ

saṃvṛtyāpi na kāryasya pratyayairvyaktiriṣyate |tadbhedānuvidhāyitvād ghaṭasyeva mṛdādibhiḥ

saṃvṛtyāpi hi nākasmājjātaṃ cakṣuritīṣyate |sāmānyena ca tadyogād viśeṣeṇa ca kuṇḍavat

kāryatvāt kramajanmatvād vināśāt pariṇāmataḥ |hetupratyayanaiyamyājjātitaśceti lakṣayet

jātyantaraniruddho hi notpannaḥ śivako mataḥ |nāśitvāt tadyathā kuṇḍaṃ kāryatvād veti cenmatam

na kuṇḍaṃ kuṇḍarūpeṇa niruddhaṃ jāyate yathā |tathā cecchivako'bhīṣṭa iṣṭameva prasādhyate

atha niruddhahetutvaṃ hetorevaṃ viruddhatā|saṃtatyā cedanaṣṭasya syādevaṃ vyabhicāritā

asti garbhādibuddheḥ prāganantaraniruddhadhīḥ |jñeyabhedena tadbhedād dhītvād vāpi tadūrdhvavat

caitrasya śabdabuddhiryā rūpabuddhiśca jāyate|jñeyabhedāt tayoraikyaṃ bhinnasaṃtānayoryathā

dṛṣṭāntāsaṃbhavastasyā naikatvājjāyate dhiyaḥ|dhītvānnāpi tadekatvaṃ vyabhicārād dhiyānyayā

bālasya cyuticittaṃ cet sādhyate'pratisaṃdhikam|nāstikaiḥ cyuticittatvādarhaccaramacittavat

syādanaikāntiko heturatītacyuticetasā |jātismarādisadbhāvāduktanītyāpi tacca sat

cyuticittaṃ ca janakaṃ bhavatyevānyacetasaḥ |sāvidyatvādanāryasya cittaṃ tajjanakaṃ yathā

svakarmajanitā neṣṭāḥ śarīrendriyabuddhayaḥ |vināśitvād yathā kuṇḍaṃ paraloko'styato na cet

tenaiva tasyākaraṇāt tadanyenāpi cākṛteḥ |nānyasvakarmajanito deha ityatra kiṃ hi naḥ

akarmajanitatve ca vidyate na nidarśanam |shing la sogs padus skye ba /sems can las kyi dban
gis te //207//sems dmyal gnas dang mtho ris na/mtshon dang dpag bsam shing skye bshin //bhūtebhyaśca
kathaṃ buddhistadatyantavilakṣaṇā

acetanānāṃ bhūtānāṃ caitanyaṃ madaśaktivat  |sūryakāntāgnivad vāpi jāyate jātimattvataḥ

madaśakteracaitanyād dṛṣṭāntanyūnatā hi te |atulyajātihetutvāddhetoścāpi viruddhatā

nādhyātmikāni bhūtāni boddhṛṇīti pratīyate |kaṭhinādisvabhāvatvād bhūtatvād hi tadanyavat

ato garbhādivijñānaṃ vijñānāntarapūrvakam|vidvadbhiravaboddhavyaṃ grāhakatvāt tadūrdhvavat

vatsaḥ pūrvakṛtābhyāsājjātasyāhārameṣate |āhārārthaṃ parispandād yathā pariṇatendriyaḥ

nānaikāntikatā hetorayaskāntopalādibhiḥ |tadāhārābhyavahṛterdṛṣṭatvānnāpyasiddhatā

kasyacit prītihetutvālloko neśvarakartṛkaḥ |vidadhāno yathā prītiṃ neśa īśvarakartṛkaḥ

ahetutvādajātervā neśo viśvasya kāraṇam |yathākāśasya kusumaṃ neṣṭaṃ viśvasya kāraṇam

aśeṣasyāsya jagato neśvaraḥ kāraṇaṃ param |cittavattvād yathā gopo na jagatkāraṇaṃ param

sāmagryā bhāvanirvṛtteḥ kaścinneko'sti neśvaraḥ |na caikakartṛkaḥ kaścinnānaikāntikatāpyataḥ

seśvaraṃ cakṣurādīṣṭaṃ bahutvād yadi dāsavat |ajātaikeśvarādiddherīśaḥ syāt tadviparyayaḥ

sakartṛkamathābhīṣṭaṃ racitatvād ghaṭādivat |anirdiṣṭaviśeṣeṇa kartā cet siddhasādhanam

atha nityaikasūkṣmādiviśeṣeṇa na te'nvayaḥ |anityamūrtajātatvadoṣāpattiśca tasya va

sattvabhājanasaṃkhyātalokavaicitryakāraṇam |karmeśvaraścet saṃvṛtyā siddhameva prasādhyate

etena kālapuruṣapradhānaparamāṇavaḥ |kāraṇaṃ nāsya jagato viṣṇurveti niṣedhayet

dṛṣṭyandhakāravidhvaṃso buddhotpādo yatastataḥ |tadvadāyatanotpād iṣṭaścedasaduttaram

adhvābhāvādanutpāde kasya kā dṛṣṭiriṣyate|tadabhūtasya bodhāya buddhotpādasya kartṛtā

asuraścet surānnānyaḥ kathamevamaśāśvatam |asuraścet surādanyo'nucchedo yujyate katham

avācyatve'pi ghaṭavat kathamucchedavarjanam |sadasattve'pi nirvāṇe netarasyāstyatikramaḥ

yadyutpādo niruddhasya kathamevaṃ na śāśvatam |anutpāde niruddhasya kathaṃ nocchedavāditā

saṃtānādravyasattvācca kasmāducchedaśāśvataḥtadabhāvādanutpādo yukto'nucchedaśāśvataḥ

anutpādāya duḥkhasya buddhānāṃ dharmadeśanā |atastatphalasadbhāvādutpādo'bhimato yadi

pūrvavat tadanutpādāt kasyānutpāda iṣyate |nānutpādaḥ phalaṃ tasya tatparijñā tu tatphalam

tenaiva tasyākaraṇāt svakṛtaṃ tanna yujyate |anyenānyakriyāyogānna cānyakṛtamiṣyate

na svasaṃtānajaṃ duḥkhamiṣṭaṃ sattvādyasaṃbhavāt |adravyatvādabhedācca duḥkhaṃ tannāpi saṃtateḥ

utpādinaḥ prasādyante saṃskārāścakṣurādayaḥ |sattvasaṃjñābhidheyatvād buddhavad yadi tattvataḥ

notpādadharmo buddho no nātastadvat tadudbhavaḥ |ātmavat tadasattvād vā māyāvad vāstu saṃbhavaḥ

rūpaṃ na buddho bodhyatvādudayād vāpi loṣṭavat |parābhāsātmabhāsatvād vijñānaṃ nendrajālavat

na buddho rūpiṇaḥ skandhāḥ skandhasaṃgrahato matāḥ |udayavyayadharmitvājjñeyatvād vāpi rūpavat

tannāśe nāśadoṣācca skandhā buddho na yujyate |nānyo'nyalakṣaṇābhāvādātmavat sa kathaṃ ca naḥ

avācyo'dravyasanneṣṭaḥ pūrvavat tannirākṛteḥ |ghaṭavad vāpyavācyatvāt kathaṃ tadbuddhatā matā

na pratītyasamutpādadṛṣṭeḥ saṃbuddhadarśanāt |iṣṭa āyatanotpādaḥ pūrvavat tannirākṛteḥ

na san nāsan sadasato na nityānnāpyahetutaḥ |nāpyasmānnāpyanasmācca śāśvatocchedavarjitaḥ

na san nāsanna sadasannutpādo'taḥ sakīdṛśaḥ |darśanaṃ darśanāt tasya kathaṃ śāstuḥ pratīyate

svabhāvavādināṃ vādaḥ svasmādiṣṭavighāṭakaḥ |māyotpādavadutpādo yasya tasya tu yujyate

uktadoṣamalāpāyāt saddharmolkāprakāśanāt |kriyopakārarūpeṇa sāṃvṛtaṃ buddhadarśanam

māyopamasyābhūtatvāt tattvatastannidarśanam |apratarkyamavijñeyamanirūpyānidarśanam

nirnimittaṃ nirābhāsaṃ nirvikalpaṃ nirakṣaram |paśyato buddhiboddhavyaṃ taddarśanamadarśanāt

tadevaṃ paramārthena na svataḥ parato na ca |nobhayasmādakasmād vā na sad vāsanna cānyathā

na keśaveśapuruṣapradhānāṇvādikāraṇāt |jāyate vyajyate vāpi bhāvaḥ kaścit kathaṃcana

tatra svabhāvakāritvalakṣyalakṣaṇasaṃśrayaḥ |ekatvānyatvasaṃkleśavyavadhānakriyāśrayāḥ

yathākāśe kaśāghāto vicitraṃ citrakarma vā |bījāni vā na rohanti tathāsmin sarvakalpanāḥ

timirāpagame yadvad viśuddhāmalalocanaḥ |nekṣate keśamaśakadvicandraśikhicandrakān

kleśajñeyāvṛtitamastimirāpagame tathā |na paśyati budhaḥ kiṃcit samyagjñānāmalekṣaṇaḥ

yathā prasuptaḥ putrastrīvimānabhavanādikam |paśyet siddhavaśāt tatra pratibuddho na paśyati

saṃvṛtyādhigatāṃstadvad unmīlitamatīkṣaṇaḥ |ajñānanidroparamāt pratibuddho na paśyati

niśi bhūtānyabhūtāni yathā tamasi paśyati |pronmīlitākṣo'bhyudite ravāvapi na paśyati

na paśyati tathā vidvāṃścittacaitasagocaram |samyagjñānaravidhvastasamastājñānavāsanaḥ

svabhāvāpariniṣpatterajātervā svabhāvataḥ |māyebhavanna bhāvānāmīkṣate satsvabhāvatām

utpattimattvāt saṃvṛtyā hetumattvādathāpi vā |māyebhavanna bhāvānāmīkṣate satsvabhāvatām

na santi bhāvā iti vā yathārthā na matirmatā |kalpanādvāranirvṛtteḥ sthāṇoḥ puruṣabuddhivat

asadbuddhyupalabhyo vā bhāvātmā vitatho mataḥ |kalpanājñānagamyatvānmarīcyudakabuddhivat

sadasadbuddhiboddhavyaniṣedhādevameva tu |jāyate'jātiyogena nirvikalpā matiḥ satām

śūnyatvāt sarvadharmāṇāṃ tadaśūnyatvato'pi vā |na niṣkalpā matirneṣṭā prāgvat tatpratiṣedhataḥ

śūnyatādisvabhāvena yataḥ śūnyā hi śūnyatā |na paśyati tato vidvāñchūnyatetyapi śūnyatām

nirābhāso'pi bhāvātmā niṣkalpamatigocaraḥ |ālambyatvād yathārtho na jalendāviva candradhīḥ

nirvikalpārthaviṣayā nirvikalpāpi dhīrmṛṣā |anātmādisvabhāvatvāt tadyathā savikalpadhīḥ

jñeyasya sarvathāsiddhernirvikalpāpi yatra dhīḥ |notpadyate tadatulyaṃ tattvaṃ tattvavido viduḥ

tadbodhāducyate buddho yo'sāvanudayo dhiyaḥ |abodhabodhato mukhyo vikalpasvapnasaṃkṣayāt

abhijñeyādiniṣṭhātaḥ samatābodhato'pi vā |nirmāṇairvāpi bhavyānāṃ budhyambujavibodhanāt

vilakṣaṇānāṃ dharmāṇāmanutpādyānirudhya vā |samatvenāpi samatāṃ samaṃ vā svaparātmanoḥ

anālambyaiva saṃbodhālloke'smin sanarāmare |ukto'saṃbodhasaṃbodhādeṣa saṃbuddha ityapi

aprakṣepānnirutkṣepād dharmāṇāṃ dharmatā yathā |tathaiva sa gato yasmāt tasmāt sa ca tathāgataḥ

gantavyaṃ sarvathāśeṣamantapātavivarjyatā |agatyāpi kāyagatyā sugataḥ sugato yataḥ

so'meyo'meyabodhyatvādasaṃkhyeyo'pi vāgrahāt |acintyo'cittagamyatvādanidarśyo'nidarśanāt

anirūpyo'nirūpyatvādidaṃ taditi sarvathā |nirañjano'ñjanābhāvācchivaścopadravātyayāt

sarvathāpyavikalpena nirābhāso'tadātmanaḥ |nityatvānnitya ityuktaṃ nityaṃ cārthaprasādhanāt

śāntaḥ svabhāvaśūnyatvādanimitto'svabhāvataḥ|nimittatvānupagamādanimittatayāpyayam

animitto nirābhāsānnirābhāsatayāpi hi |ānimitto nirābhāso didṛkṣūṇāṃ kṛpātmanām

apratiṣṭho nirātmatvānnirvikalpo'pratiṣṭhiteḥ |niṣprapañco'vikalpatvānnirālambastadagrahāt

nirutpādaṃ nirākāraṃ nirvikāraṃ prabhāsvaram |samāsamamaparyantaṃ nirvikalpamalakṣaṇam

vyomavad ye mahātmānamīkṣante tamanīkṣaṇāt |nirvikalpanirābhogavihārāmalalocanāḥ

namaskāramanaskāravyāhārādinirākṛtāḥ |namasyanti hi ye nāthaṃ namastebhyo'pi bhāvataḥ

buddhādyuktisamāropāt pratipattyanuguṇyataḥ |sarvathāpyavikalpatvādavācyastattvato mataḥ

atra vāco nivartante cittasyedamagocaraḥ |nivartate ca saṃkalpo jñānamaunaṃ ca jāyate

anantapuṇyarāśīṇāmameyajñeyavedinām |buddhānāṃ dharmakāyo'yaṃ prapañcopaśamaḥ śivaḥ

na māṃsacakṣuṣā dṛśyo na dṛśyo divyacakṣuṣā |savikalpāvikalpena jñānenāpyeṣa durdṛśaḥ

pāpātmanāmiva svargaḥ saraṇānāmivāraṇā |jātyandhānāmivādityaḥ tārkikāṇāmagocaraḥ

na sannāsanna sadasannānyastebhyo na cānyathā |nāṇīyān na mahān naiko na dūre nāpi cāntike

kiṃcit kathaṃcinnāpyasmājjāyate vyajyate'pi vā |nātrāvatiṣṭhate kaścinnāpi kaścit pralīyate

idaṃ tat paramaṃ brahma brahmādyairyanna gṛhyate |idaṃ tat paramaṃ satyaṃ satyavādī jagau muniḥ

āryāvalokiteśāryamaitreyādyāśca sūrayaḥ |anupāsanayogena munayo yad upāsate

tataḥ svabhāvāsaṃbhedāt tena bodhitatattvataḥ |kāyastathāgatasyeṣṭo nānyasya tadabodhataḥ

etadabhyasyato hyasyānupalambhavihāriṇaḥ |sajyate mānasaṃ kutra dviṣyate muhyate'pi vā

iṣṭāniṣṭaviyogādisaṃbhavo'sya kuto rujaḥ |na lipyate lokadharmairvāriṇeva saroruham

na nirgataśca saṃsārāt saṃsārācca gatavyathaḥ |asaṃprāptaśca nirvāṇaṃ nirvāṇa iva ca sthitaḥ

na ca kleśāgnisaṃtāpo vyomavat kleśavānapi |acittako na cācittaḥ samāpattisamāśritaḥ

sa prajñāmeruśikharamāruḍhaḥ karuṇāvaśāt |aśokaḥ śokasaṃtaptaṃ prekṣate duḥkhitaṃ jagat

sa tadā karuṇārdreṇa lokamālokya cakṣuṣā |vikalpaśilpasaṃbhūtakalpanājālasaṃvṛtam

janmamṛtyujarārogaśokaśalyavraṇāturam |dīnaṃ kṛpaṇamasvasthamanāthamaparāyaṇam

mahāduḥkhaughapatitaṃ duḥkhopaśamavāñchayā |pravṛttaṃ mūḍhamanasaṃ duḥkhahetuvivṛddhaye

śive prapañcopaśame śaradgagananirmale |tattvāmṛte nirālokadhīpracāramalocanam

pepīḍyamānaḥ kṛpayā taddhitādhānadīkṣitaḥ |vajraśailamahāsārasattvaḥ sattvottamaḥ kṛtī

dānaśīlakṣamāvīryadhyānaprajñāniyogavān |yathākālaṃ yathāśaktiḥ prajñāsmṛtipuraḥsaraḥ

dānādiśailaprabhavāḥ puṇyāmalajalāḥ śubhāḥ |sarvasattvahitāyaiva pravartayani nimnagāḥ

sarvebhyaḥ sarvadā sarvabāhyādyātmikavastunā |arthibhyaḥ sarvadāridryayācñāduḥkhānapohati

arthināṃ pūrayannāśāḥ pratikṣaṇamanoramaḥ |sarvadā cākṣayaphalo dhanyaḥ kalpadrumāyate

sugatāveva janmāsya parasaukhyahitodayam |icchayā vā tadanyatra parasaukhyahitoditeḥ

bhaktaśuddhopadhānāntaparivāro gatau gatau |samudravad bahumukhaiḥ puṇyaughaiḥ paripūryate

dakṣāvikṣiptacittaśca jñeyādhigamavijñayā |yuktaḥ sahajayā buddhyā tiṣṭhet kalpān yathepsitān

samādhyāptyā ca dhīmattvamasaṃkhyeyāprameyayā |anantalokadhātūnāmalaṃkārairalaṃkriyā

śilpakarmābhisaṃskārakarmapākapradarśanam |yathābhīṣṭopapattiśca jagaddhitavidhitsayā

darśanaṃ lokadhātūnāṃ pūrṇānāṃ buddhavigrahaiḥ |yatheṣṭakālāsaṃbodhabuddhakṣetrapradarśanam

darśanaṃ jñeyatattvasya sarvasya jñānacakṣuṣā |dharmavyavasthāveditvaṃ nāmādīnāṃ ca lābhitā

prakampanamanantānāṃ lokānāmṛddhijṛmbhaṇāt |yugapat kramaśo vāpi kāyajvalanavarṣaṇam

sarvāsāmapyanantānāṃ svābhayā sphuraṇaṃ diśām |saṃvegāya surādīnāṃ nirayādipradarśanam

aprameyādbhutācintyaguṇaratnojjvalatviṣām |darśanaṃ lokabandhūnāṃ buddhānāṃ caiva parṣadaḥ

suvarṇamaṇivaiḍūryamuktāvajrendranīlatām |vāñchan mahāmahīdhrāṇāṃ karotyagneśca śītatām

udāreṇa śarīreṇa vajrādiṣvapyasaṅginā |kṣaṇāt karoti sāścaryaṃ sarvadikṣu gatāgatam

svakāye paramāṇau vā saṃpraveśanadarśane |anantalokadhātūnāṃ sattvapīḍāṃ vināpi ca

lokadhātūnaṇostulyānaṇorvā tatpramāṇatām |saṃkṣepaprathane vāñchan karotyūrdhvamadho'pi vā

tatpramāṇaprabhāvarṇasvareryapathasaṃpadā |brahmādyāḥ parṣado'bhyeti vineyavininīṣayā

āvirbhāvatirobhāvāvajñātastatra kenacit |paravyabhibhavaṃ caiva karoti karuṇeritaḥ

gatisthānoktiṣu vaśaṃ jagat sthāpayatīcchayā |pratibhānavihīnānāṃ pratibhānasukhapradaḥ

niraye duḥkhataptānāṃ śāntaye raśmimokṣaṇam |karoti sa surendrādisabhāgāgamanāni ca

yathāvineyaṃ nirmāṇairnirmāṇaiḥ pūrayan diśaḥ |karotyalaukikīṃ prītiṃ deśanāratnavṛṣṭibhiḥ

tryadhvāpramāṇakāyatvaṃ saṃbuddhakṣetrasaṃpadam |ameyalokadhātūnāṃ saṃvartanavivartane

svakāye sugatakṣetraṃ tad vā svaṃ kāyamātmani |svakṣetre saugataṃ kāyamicchayā cādhitiṣṭhati

raśmibhyo romakūpebhyasturyebhyo vāntarikṣataḥ |nirmāṇebhyaśca niścārya śravaṇotsavabhūtayā

vyāptāparyantayā spaṣṭakalaviṅkamanojñayā |gambhīrodāranādinyā lokānāpūrayan girā

adhimuktīndriyavaśāt praśamaikarasaṃ śivam |vinayāya vineyānāṃ vakti dharmamanekadhā

kliṣṭaṃ sānuśayaṃ śuddhaṃ sukhaduḥkhādiyogi ca |hīnaṃ madhyaṃ praṇītaṃ vā samyakpraṇihitādi
ca

yeṣāṃ yatra yathā yāvaccittaṃ bhavati dehinām |teṣāṃ tatra tathā tāvad bahūnāmapi vetti tat

divyanirmitasūkṣmāṇi tadviparyayabhāñji ca |sarvatra sarvarūpāṇi divyacakṣuḥ sa paśyati

divyāryadhananirmāṇadivyāñchabdān samānuṣān |dūrasthān viparītāṃśca divyaśrotraḥ śṛṇotyasau

pūrve nivāsaṃ sarvatra sattvānāṃ svātmano'pi vā |smarati smārayatyanyān nāmagotrādibhedataḥ

nānāgatiṣvaniṣṭeṣṭacitrakarmaphalasthitān |cyavamānāṃścyutān jātān vetti sarvatra dehinaḥ

lokadhātuṣvameyeṣu vineyān vinayatyayam |tuṣitacyutyavakrāntisaṃbodhādipradarśanaiḥ

ākāṅkṣamāṇo'paryantalokadhāturajaḥsamān |buddhakṣetreṣu tāvatsu svakṣetrādacalo'pi san

nirmāya svecchayā kāyānekaikasmiṃśca tāvataḥ |pāṇīn mūrdhnaśca tajjihvāḥ pratyekaṃ cāpi tāvatīḥ

gandhapuṣpapuṭaiścitrairjāhnavīsikatopamaiḥ |merumātraiḥ sphuradgandhasphītottamasugandhibhiḥ

saṃbuddhebhyo vibuddhebhyo jagaddhitavidhau pare |pūjāṃ vidhatte bhaktyārdraḥ stutibhiḥ staiti
cāsakṛt

ratnacchatravitānādyairmuktājālapariṣkṛtaiḥ |apramāṇaiḥ sphuradratnakiraṇāṅkuradanturaiḥ

ramyaharmyojjvalastambhairmuktāhāravilambibhiḥ |vicitrodāraratnaughaghaṭitaiścitrakarmabhiḥ

kūṭāgārairjvaladratnaprabhādīpaśatojjvalaiḥ |abhraṃlihaiśca kurvadbhiḥ svaprabhāśavalā diśaḥ

sa tebhyo'nekaparyāyāṃ deśanāṃ cāsakṛt kṛtī |śṛṇoti vakti cānyebhyo'nyūnādhikapadākṣarām

ameyakalpāsaṃkhyeyapuṇyajñānacayocchritaḥ |gatvā pāramitāpāramityevaṃ puruṣottamaḥ

bhūtvā saṃbuddhasavitā bhavyabuddhyambujākaram |bodhayatyuktikiraṇairamalairmalahāribhiḥ

tuṣārahāraśītāṃśucandanādhikaśītalaiḥ |manaḥkleśāgnisaṃtāpaṃ dehināṃ hanti vāgjalaiḥ

janmāvartād duḥkhavīcermṛtyugrāhād bhavodadheḥ |tārayatyāśu janatāṃ yānatrayamahāplavaiḥ

svasubhāṣitaratnaughairatyantaṃ tṛḍvighātibhiḥ |nihanti guṇadāridryaṃ jagato'nādikālikam

dravantaṃ bhavakāntāramavidyādharmadeśikam |janaṃ nayanti nirvāṇaṃ prajñonmīlitacakṣuṣam

saṃkleśāśīviṣairdaṣṭaṃ svahitādhāramūrcchitam |cikitsati yathābhūtaṃ jñānavidyāgadairjagat

ciramajñānaśayitānanāthān prāṇino bhave |prabodhayati kāruṇyād deśanāpaṭahasvanaiḥ

tṛṣṇānigaḍabaddhānāṃ ciraṃ saṃsāracārake |karoti bandhanirmokṣaṃ caturmāraparājayāt

hutāśavadatṛptānāṃ viṣayairdivyamānuṣaiḥ |karoti dehināṃ tṛptiṃ prajñāmṛtarasaiḥ śubhaiḥ

durdāntatīrthyamātaṅgajñānamānamadāpaham |parṣatsu śūnyatāsiṃhamahānādaṃ nadatyapi

mahendracāpasaṃkāśavyomābhāpariveṣiṇā |deśasthottaptasaṃpūrṇalakṣaṇavyañjanaśriyā

lakṣmyalaṃkārabhūtena manonayanahāriṇā |rūpeṇāpratirūpeṇa sarvaśobhābhibhāvinā

saprātihāryayā caiva saṣaṣṭyākārayā girā |surāsuranarādīnāmāvarjayati mānasam

sa cintāmaṇikalpena vapuṣā vacasāpi ca |vineyārthavaśād datte viśveṣo viśvarūpatām

ityevamādyasaṃkhyeyāmeyādbhutaguṇākaram |māhātmyaṃ labhate vidvānetāṃ pratipadaṃ śritaḥ

tattvajñānaiṣaṇā nāma avyomābhāpariveṣiṇā |deśasthottaptasaṃpūrṇalakṣaṇavyañjanaśriyā

lakṣmyalaṃkārabhūtena manonayanahāriṇā |rūpeṇāpratirūpeṇa sarvaśobhābhibhāvinā

saprātihāryayā caiva saṣaṣṭyākārayā girā |surāsuranarādīnāmāvarjayati mānasam

sa cintāmaṇikalpena vapuṣā vacasāpi ca |vineyārthavaśād datte viśveṣo viśvarūpatām

ityevamādyasaṃkhyeyāmeyādbhutaguṇākaram |māhātmyaṃ labhate vidvānetāṃ pratipadaṃ śritaḥ

tattvajñānaiṣaṇā nāma

